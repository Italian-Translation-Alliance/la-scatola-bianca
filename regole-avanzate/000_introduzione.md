---
nav_order: 1
parent: Regole Avanzate
---

# Introduzione

Benvenuti nelle regole avanzate de *La Scatola Bianca* nel quale Arbitri e giocatori potranno trovare materiale di gioco aggiuntivo: nuove classi e razze personaggio, nuovi mostri e incantesimi, procedure di gioco e regole di esplorazione avanzata.

*La Scatola Bianca* è un gioco completo, in grado di regalare anni di gioco. Questo secondo volume è rivolto a chi vuole approfondire alcune opzioni disponibili.

Tutto il materiale contenuto in questo volume, infatti, è da considerarsi espressamente opzionale. Non è necessario utilizzare alcun elemento delle regole avanzante per avere una "vera esperienza" di gioco con *La Scatola Bianca*, restando fedeli alla regola uno del gioco: questo è il vostro gioco, che potete liberamente modificare a seconda delle vostre esigenze.

Pertanto non c'è alcuna controindicazione nell'usare solo alcune delle classi o razze aggiuntive, oppure di introdurre solo i nuovi mostri o ancora di utilizzare solo le procedure oppure le regole di esplorazione marittima e area.

Questo volume è una cassetta degli attrezzi per permettere di espandere le vostre campagne verso alcune direzioni ma, come il volume base, non è pesato per coprire **tutte** le situazioni possibili e sono lasciati volutamente degli spazi vuoti da riempire con le vostre regole della casa.

Nel **Capitolo 1** si presenta il "Gioco Vecchia Scuola" e le sue caratteristiche peculiari rispetto alla "Nuova Scuola" nata all'inizio del secolo con le nuove edizioni del "gioco di ruolo più famoso del mondo". *La Scatola Bianca* si inserisce nel primo filone e, anche se il primo volume ha omesso espressamente questo aspetto, ci è sembrato opportuno introdurre esplicitamente i concetti che potete trovare dettagliati in altri libelli come i *Principia Apocrypha*, che potete scaricare gratuitamente qui [https://osr-italia.itch.io/principia-apocrypha](https://osr-italia.itch.io/principia-apocrypha).

Nei **Capitoli 2, 3 e 4** potrete trovare le nuove classi e razze personaggio e i relativi incantesimi. Vengono infatti introdotti, tra le altre, due nuovi incantatori: il druido (esperto di magia "naturale") e l'illusionista (che come lascia intendere il titolo, utilizza le magie illusorie).

Il **Capitolo 5** contiene alcune regole opzionali di combattimento e introduce il combattimento marittimo e aereo.

Il **Capitolo 6** colma una lacuna del regolamento di base: dettaglia il turno di gioco sia per l'esplorazione del Sottomondo che delle Terre Selvagge.

Il **Capitolo 7** dettaglia le regole di esplorazione avanzate e fornisce agli Arbitri gli strumenti per generare Terre Selvagge, Mari e Regni Aerei.

Nel **Capitolo 8** troverete più di settanta mostri aggiuntivi e le tabelle di incontro per Sottomondo e Terre Selvagge integrate con i mostri del manuale base.

Per i personaggi di alto livello che hanno guadagnato risorse, fama e persino nobilità, nel **Capitolo 9** si dettagliano le regole di costruzione delle roccaforti, che porta il gioco a livello di "gestione dei domini".

Può capitare a volte che la sessione programmata possa saltare per impegni dell'ultimo minuto e relativa assenza di giocatori. Nel **Capitolo 10** viene spiegato un sistema per giocare con gruppi ridotti senza cambiare nulla delle statistiche di PG o mostri né dell'eventuale avventura preparata. Questo capitolo è utilissimo anche per il gioco in solitaria.

Nei **Capitoli 11 e 12** sono espressamente indirizzati agli Arbitri con consigli per condurre il gioco e strumenti per generare dungeon e PNG.

Buone avventure e ricordate: lo scopo è divertirsi!